<!DOCTYPE html>
<html lang="it">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link href="../styles/styles.css" rel="stylesheet">
    <title>La Prima Guerra Mondiale - La battaglia della Somme</title>
</head>

<body>
    <header>
        <nav>
            <li><a href="../../index.html">Home</a></li>
            <li><a href="../../history/history-index.html">Storia</a></li>
            <li><a href="../../main-battles/main-battles-index.html">Le battaglie principali</a></li>
            <li><a href="../../nations/nations.html">Le nazioni coinvolte</a></li>
            <li><a href="../../timeline/timeline.html">Timeline degli eventi</a></li>
            <li><a href="../../ww1-famous-people/famous-people-index.html">Personaggi famosi</a></li>
            <li><a href="../../ww1-in-culture/ww1-in-culture.html">La prima guerra mondiale nella cultura</a></li>
        </nav>
        <h1>La battaglia della Somme</h1>
        <p>
            La battaglia della Somme è uno degli scontri più sanguinosi della Prima Guerra Mondiale nel quale le forze
            franco-inglesi si sono contrapposte a quelle tedesche.
        </p>
    </header>
    <main>
        <section>
            <p>
                La battaglia della Somme si è svolta tra il luglio e il novembre del 1916. È conosciuta per essere stata
                uno degli scontri più sanguinosi della Prima Guerra Mondiale nel quale le forze franco-inglesi si sono
                contrapposte a quelle tedesche.
            </p>
        </section>
        <h2>La preparazione dell’attacco sul fronte occidentale</h2>
        <section>
            <p>
                All’alba del 1916 per Francia e Regno Unito è ormai chiaro come sia necessaria un’offensiva alleata
                contro le linee tedesche. In verità già dal dicembre 1915, nella conferenza di Chantilly, i comandi
                inglesi e francesi si sono convinti di questa necessità in seguito alla disfatta di Gallipoli, quando le
                forze dell’Intesa sono riuscite a respingere il tentativo franco-inglese di aggiramento del fronte
                occidentale.
            </p>
            <p>
                Douglas Haig, comandante della British Expeditionary Force, è convinto che l’attacco debba essere
                eseguito come un unico colpo, utilizzando tutte le forze disponibili. Joseph Joffre, comandante in capo
                delle forze armate francesi del fronte settentrionale, non è dello stesso avviso e insiste per una serie
                di attacchi preparatori su tutto il fronte prima della grande offensiva. Il comandante inglese, anche se
                riluttante, accetta le richieste dell’alleato francese, rinviando però la data. In tal modo la Triplice
                Alleanza si è quindi messa in moto per preparare l’attacco.
            </p>
            <p>
                La Germania del Kaiser Guglielmo II li anticipa nel febbraio 1916 sferrando una grande offensiva a
                Verdun, la quale impegna severamente le già stremate forze francesi. Joffre nel maggio 1916 fa presente
                a Haig la pessima situazione francese a Verdun. Egli sostiene la necessità di un attacco alleato alla
                Somme entro il primo luglio dello stesso anno, in caso contrario le linee francesi saranno «sbriciolate»
            </p>
            <p>
                Il soldato semplice Frank Lindlay, a testimonianza del rischio di sfondamento a Verdun, ricorda:
            </p>
            <blockquote>
                <p>
                    «Nel giugno 1916 ci trasferirono di corsa in Francia per un grande assalto. Il nostro compito era
                    liberare i francesi a Verdun. Le stavano prendendo di brutto e dovevamo creare un diversivo».
                </p>
            </blockquote>
        </section>
        <h2>La battaglia della Somme: lo scenario</h2>
        <section>
            <p>
                La battaglia della Somme è così chiamata per essersi svolta nella Piccardia, regione settentrionale
                della Francia attraversata dal fiume Somme. Il fronte su cui si combatte è di circa 40 km. Il terreno
                montuoso ha permesso ai tedeschi di costruire le proprie trincee in cima alle colline, concedendogli una
                posizione dominante.
            </p>
            <p>
                Fino a quel momento il Regno Unito non ha mai avuto la necessità di disporre di un grande esercito di
                terra. La sua predominanza è data dal dominio dei mari dove è egemone incontrastato grazie alla forza
                della sua marina.
            </p>
            <p>
                Lord Kitchener, segretario di stato alla Guerra, si incarica del reclutamento. Egli attua una
                intelligente politica di reclutamento, incentivando la formazione di divisioni in base alla provenienza.
                Kitchener sostiene come gli uomini sarebbero più invogliati ad arruolarsi se combattessero con
                concittadini, colleghi o compagni della squadra di calcio. Ottiene molto successo il manifesto diffuso
                in tutta Inghilterra in cui lo stesso segretario, in toni altamente patriottici, viene mostrato mentre
                indica l’osservatore. La chiamata alle armi ebbe successo e i pals battalions sono prontamente
                addestrati per essere pronti entro la fine di giugno.
            </p>
            <p>
                L’esercito francese, estremamente logorato dalla difesa di Verdun, è obbligato a ridurre il proprio
                apporto alla battaglia. Il fronte è diminuito da 40 km a 13 km, mentre le divisioni francesi sono
                ridotte da 40 a 16, di cui solo 5 attaccheranno il 1° luglio.
            </p>
            <p>
                Dalla parte opposta del fronte i tedeschi possono schierare un numero minore di divisioni. Sono però
                uomini che hanno goduto di una relativa tranquillità dopo le prime azioni belliche, a differenza delle
                malconce truppe francesi provenienti da Verdun, e che hanno già combattuto, a differenza delle truppe
                inglesi appena formate.
            </p>
        </section>
        <h2>La preparazione alla battaglia della Somme</h2>
        <section>
            <p>
                Inizialmente Haig prevede l’attacco per il 29 giugno ma è poi costretto a rimandare per l’avversità del
                meteo.
            </p>
            <p>
                Dietro le linee alleate inizia un enorme movimento di truppe e artiglierie. È necessario costruire linee
                ferroviarie per permettere lo spostamento degli obici che vengono distribuiti su tutta la linea. La
                maggior parte sono cannoni da diciotto libbre e obici da quattro pollici e mezzo, la concentrazione
                dell’artiglieria ammonta a 1500 cannoni, circa uno ogni venti metri di fronte. Vengono inoltre scavate
                gallerie che giungono fin sotto le trincee tedesche, in modo da piazzare gli esplosivi che verranno
                innescati poco prima dell’assalto.
            </p>
            <p>
                Nella settimana precedente si assiste ad un pesante fuoco di sbarramento alleato al fine di distruggere
                trincee e reticolati tedeschi. Secondo le stime, dal 24 giugno alla mattina del 1° luglio, furono 1.75
                milioni le granate fatte esplodere sulle linee del Kaiser.
            </p>
            <p>
                Il caporale Don Murray, riguardo all’eccezionalità di quel cannoneggiamento, ricorda:
            </p>
            <blockquote>
                <p>
                    «Lavoravamo come castori. Trasportavamo mortai che pesavano venticinque chili ciascuno, due per
                    volta, appesi ad un sacco che portavamo sulle spalle. Li spostavamo dalla trincea di comunicazione
                    alla prima linea. Non finivano mai».
                </p>
            </blockquote>
        </section>
        <h2>La battaglia della Somme del 1916</h2>
        <section>
            <p>
                Alle 7.30 del 1° di luglio 1916 il bombardamento viene interrotto e 13 divisioni inglesi e 5 francesi si
                lanciano all’attacco. Nel settore a nord della Somme le disposizioni date da Haig ai propri uomini,
                riflettendo gli assurdi ordini impartiti un po’ in ogni esercito di quella guerra, consistono
                nell’avanzare in linea, a passo d’uomo e con le baionette alzate. Molto rapidamente le sei divisioni
                tedesche che sono stanziate in quel settore escono fuori dai propri rifugi e, una volta posizionate le
                mitragliatrici, hanno buon gioco sulle inesperte divisioni inglesi.
            </p>
            <p>
                A sud, i comandi francesi fanno invece avanzare i propri soldati in modo più rapido, avendo già avuto
                prova della potenza delle mitragliatrici, e riescono a guadagnare molto terreno subendo poche perdite,
                anche grazie alla scarsa resistenza trovata.
            </p>
            <p>
                Alla fine della giornata gli inglesi sono stati respinti sulla maggior parte del fronte, con sporadici
                avanzamenti di divisioni che, una volta conquistato l’obbiettivo, si ritrovano isolate e con alle spalle
                sacche di resistenza tedesche ancora ai propri posti. Il primo giorno di battaglia costa agli inglesi
                più di 57.000 perdite.
            </p>
            <p>
                Viene previsto un nuovo grande attacco il 13 luglio, poi fatto slittare di un giorno. La quarta armata
                del generale britannico Henry Rawlinson viene incaricata dell’offensiva. I tedeschi, grazie ai giorni di
                relativa quiete, hanno avuto modo di riorganizzare le difese. L’attacco non ha gli esiti sperati e
                comporta un gran numero di perdite.
            </p>
            <p>
                Dopo la delusione del 14 luglio Haig ridimensiona notevolmente i suoi obiettivi, la battaglia della
                Somme è ora considerata come un tentativo il cui fine è ridurre la pressione su Verdun, non più
                un’offensiva volta a sfondare le linee tedesche. Si susseguono due mesi di attacchi frammentari,
                elementi caratteristici della guerra d’attrito.
            </p>
            <p>
                All’inizio di settembre, dopo la conquista di piccoli villaggi a costo di un numero estremamente elevato
                di perdite, il fronte britannico ha un andamento continuo per 12 km. Dal bosco di Leuze continua fino
                all’altura di Combles, luogo in cui il fronte inglese si incontra con quello francese.
            </p>
            <p>
                L’ultimo grande attacco è previsto per il 15 settembre, le divisioni inglesi schierate sono otto con a
                supporto i primi esemplari di carro armato. L’azione è coordinata con Joffre, le cui forze attaccano
                simultaneamente a sud della Somme. Per tutti i giorni seguenti viene esercitata una pressione costante.
                Nella prima settimana di ottobre i tedeschi hanno ormai ripiegato all’ultima linea difensiva.
            </p>
            <p>
                Il meteo è però mutato rispetto alle piacevoli giornate estive in cui la battaglia è iniziata, la
                pioggia ha ormai reso le trincee colme di fango. Allo stesso tempo, le forze alleate sono ancora in
                balia della difesa tedesca, il cui vigore non è stato scalfito dalle continue ritirate.
            </p>
            <p>
                Haig, in seguito agli ultimi successi portati dall’armata del generale Gough il 13 novembre, si ritiene
                soddisfatto della posizione di forza ottenuta nei confronti degli alleati francesi e sospende la
                battaglia della Somme.
            </p>
            <p>
            <div>
                Il conto finale delle perdite consiste in più di 400.000 tra le fila inglesi, 200.000 tra le fila
                francesi e 460.000 circa tra quelle tedesche.
            </div>
            </p>
        </section>
        <h2>I carri armati nella battaglia della Somme</h2>
        <section>
            <p>
                Il primo esemplare di carro armato, chiamato Mark I, ha il suo battesimo del fuoco proprio nella
                battaglia della Somme. Sessanta di queste nuove macchine vengono destinate alla grande offensiva del 15
                settembre ma solo trentadue, per via dei difetti di quel primo modello, raggiungono il punto di
                partenza.
            </p>
            <p>
                I comandi britannici usano questi prototipi senza tenere conto degli avvertimenti dei costruttori,
                impiegandoli insieme alla fanteria in piccoli gruppi. Il loro obiettivo è principalmente quello di
                eliminare i nidi di mitragliatrice, in particolare nove di essi sono decisivi per la presa di Flers. Per
                la prima volta i soldati sono in grado di sparare o di proteggersi in movimento.
            </p>
            <p>
                I risultati ottenuti nell’offensiva sono abbastanza marginali, è però importante l’effetto deterrente
                avuto sulle truppe avversarie: i tedeschi sono terrorizzati da queste enormi macchine che mai hanno
                visto prima.
            </p>
            <p>
                A tale proposito il soldato semplice Leonard Gordon Davies ricorda:
            </p>
            <blockquote>
                <p>
                    «Ero in una trincea lunga e stretta, aspettando di avanzare, quando improvvisamente quei tank
                    spuntarono dal terreno dietro di noi. Avevano un aspetto spaventoso; arrivarono e ci passarono sopra
                    le teste. Quando i crucchi li videro, non sapevano cosa fossero, e si impaurirono. Girarono la coda
                    e fuggirono, con noi a inseguirli».
                </p>
            </blockquote>
            <p>
                Il generale von Zwhel, fornendoci un punto di vista dallo schieramento opposto, sentenzia:
            </p>
            <blockquote>
                <p>
                    «Non fu il genio del maresciallo Foch a batterci, ma il “Generale Tank”»
                </p>
            </blockquote>
        </section>
        <section>
            <div>
                <h2>I 3 libri consigliati da Fatti per la Storia</h2>
                <p>
                    Hai voglia di approfondire l’argomento e vorresti un consiglio? Scopri i 3 libri consigliati dalla
                    redazione di Fatti per la Storia sulla Battaglia della Somme, clicca sul titolo del libro e acquista
                    la tua copia su Amazon!
                </p>
                <ul>
                    <li>Joshua Levine, Somme: voci dall’inferno, Giunti, 2016.</li>
                    <li>Basil H. Liddell Hart, La Prima Guerra Mondiale 1914-1918, BUR, 2014.</li>
                    <li>Martin Gilbert, La storia della Prima Guerra Mondiale, Mondadori, 1998.</li>
                </ul>
            </div>
        </section>
    </main>
    <footer>
        <a href="https://www.fattiperlastoria.it/battaglia-della-somme/">Fonte orginale</a>
    </footer>
</body>

</html>