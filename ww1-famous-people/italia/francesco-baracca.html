<!DOCTYPE html>
<html lang="it">

    <head>
        <meta charset="UTF-8">
        <meta http-equiv="X-UA-Compatible" content="IE=edge">
        <meta name="viewport" content="width=device-width, initial-scale=1.0">
        <link href="../../styles/styles.css" rel="stylesheet">
        <title>La Prima Guerra Mondiale - Francesco Baracca</title>
    </head>

    <body>
        <header>
            <h1>Francesco Baracca</h1>
            <p>
                Francesco Baracca (Lugo, 9 maggio 1888[2] – Nervesa, 19 giugno
                1918) è stato il principale asso
                dell'aviazione
                italiana durante la prima guerra mondiale nel corso della quale
                gli vennero attribuiti trentaquattro
                abbattimenti di aerei nemici, il numero più alto mai raggiunto
                da un aviatore dell'Aeronautica italiana. Fu
                insignito della medaglia d'oro al valor militare.
            </p>
        </header>
        <main>
            <h2></h2>
            <section>
                <p>
                    Francesco Luigi Giuseppe Baracca nacque a Lugo, nell'attuale
                    Corso Garibaldi, da Enrico (1855-1936),
                    uomo d'affari e proprietario terriero, e dalla contessa
                    Paolina de Biancoli. Il giovane Francesco studiò
                    dapprima nella città natale di Lugo, quindi a Firenze per
                    poi scegliere la carriera militare
                    all'Accademia militare di Modena,[1] dove fu ammesso nel
                    1907 e da cui due anni dopo ne uscì come
                    sottotenente dell'Arma di cavalleria del Regio Esercito. Nel
                    1909 frequentò il corso di specializzazione
                    presso la Scuola di Cavalleria di Pinerolo e l'anno
                    successivo venne assegnato al 2º Reggimento
                    cavalleria "Piemonte Reale" di stanza a Roma nella caserma
                    "Castro Pretorio", dove dimostrò le sue doti
                    di cavaliere vincendo il concorso ippico di Tor di Quinto.
                </p>
                <p>
                    Nel 1912, affascinato da un'esercitazione aerea presso
                    l'aeroporto di Roma-Centocelle,[3] passò in
                    aviazione, che allora era parte dell'esercito. La sua
                    domanda fu accettata il 24 aprile[4]. Frequentò i
                    corsi della scuola di pilotaggio a Bétheny in Francia con un
                    Nieuport 10,[3] e il 9 luglio 1912 conseguì
                    il brevetto di pilota numero 1037.[1] Si distinse presto per
                    l'eccezionale abilità nelle tecniche
                    acrobatiche. Nel 1914 venne assegnato al Battaglione
                    Aviatori, prima presso la 5ª e poi con la 6ª
                    Squadriglia. Alla vigilia della prima guerra mondiale,
                    Baracca fu inviato a Parigi dove si addestrò sul
                    caccia Nieuport 10.
                </p>
                <p>
                    Rientrato in Italia nel luglio del 1915 all'8ª Squadriglia
                    da ricognizione e combattimento su
                    Nieuport-Macchi Ni.10, cominciò i voli di pattugliamento il
                    25 agosto con la 2ª Squadriglia da
                    ricognizione e combattimento.[1] Dopo ripetuti infruttuosi
                    combattimenti, gli venne assegnato un
                    Nieuport 11 "Bébé" con il quale – in forza dal 1º dicembre
                    alla 1ª Squadriglia caccia che diventa il 15
                    aprile 1916 70ª Squadriglia caccia – entrò ripetutamente in
                    azione nella seconda metà del 1915. Il suo
                    primo abbattimento venne effettuato sopra il cielo di
                    Gorizia: il 7 aprile 1916, ai comandi di un Ni 11
                    presso Medeuzza, dopo vari minuti di ingaggio riuscì a
                    portarsi con una cabrata in coda a un ricognitore
                    Hansa-Brandenburg C.I austro-ungarico che, ricevuti
                    quarantacinque colpi, fu costretto ad atterrare e
                    l'equipaggio, composto dal Sergente Adolf Ott e dal Tenente
                    osservatore Franz Lenarcic (che in seguito
                    morirà per le ferite) della Flik 19, venne fatto
                    prigioniero.
                </p>
                <p>
                    Per un'altra fonte l'aereo abbattuto era un biposto
                    Aviatik.[5] Per l'azione Baracca venne decorato con
                    la medaglia d'argento al valor militare. La sua prima
                    vittoria fu anche la prima in assoluto
                    dell'aviazione italiana.[1][6][7] Tornato a terra, incontrò
                    uno dei due aviatori nemici abbattuti e gli
                    strinse la mano, mostrando simili atteggiamenti di conforto
                    e cavalleria anche verso altri nemici nel
                    prosieguo della guerra;[1] egli, infatti, sosteneva: «è
                    all'apparecchio che io miro, non all'uomo».[8]
                    Sarà decorato di altre due medaglie d'argento, delle quali,
                    l'ultima sarà convertita in medaglia d'oro
                    nel maggio 1918. Altre vittorie seguirono presto la prima,
                    e, all'inizio di maggio, aveva ottenuto già
                    sette vittorie individuali e tre in collaborazione,
                    diventando di fatto uno dei pochi assi
                    dell'aviazione, con tutta la celebrità che ne conseguiva.[3]
                    Promosso capitano nel giugno 1916, rimase
                    sempre nella stessa squadriglia, anche quando questa divenne
                    la 70ª. Il 28 novembre abbatté in battaglia
                    il suo quinto aereo, ottenendo l'iscrizione nell'Albo degli
                    Assi. Quel giorno Baracca consegue la sua
                    vittoria nella tarda mattinata a Tolmezzo con 30 colpi di
                    mitragliatrice ai danni del Brandenburg C.I
                    della Flik 16 dell'osservatore Kálmán Sarközy che rimane
                    ferito e prigioniero e di Fritz Fuchs, il quale
                    non sopravvisse al duello.
                </p>
                <p>
                    Il 1º gennaio 1917 Baracca abbatte un aereo Brandenburg
                    austriaco della Flik 12 vicino a Castagnevizza
                    volando sull'Ni 17 2614. L'11 febbraio Baracca (su Ni 17)
                    con Fulco Ruffo di Calabria (su Ni 17), il
                    serg. Giulio Poli ed il caporale Antonio Pagliari (su Ni 11)
                    abbattono il Br. C.1 del caporale Ludwig
                    Fleck con l'osservatore Tenente Wilhelm Siemienski della
                    Flik 35 che, dopo aver colpito il serbatoio del
                    Nieuport 11 del caporale Anselmo Caselli che rientra in
                    emergenza, mentre al ricognitore con i due
                    membri dell'equipaggio feriti riesce un atterraggio di
                    fortuna urtando un albero e rovinando le ali nei
                    prati vicino a Remanzacco dopo una battaglia sul cielo di
                    Udine alla quale assiste Vittorio Emanuele III
                    di Savoia che il giorno dopo si reca al campo per
                    complimentarsi con i piloti. Baracca arrivando alla
                    quinta vittoria diventa un asso dell'aviazione. Il 25 aprile
                    Baracca vola in ricognizione strategica su
                    Brunico e Bressanone con lo SPAD S.VII dotato di macchina
                    fotografica. Il 26 aprile Baracca abbatte il
                    Br. C.1 del Zgsf. Josef Majsai e del Leut. Emmerich Treer
                    della Flik 35 con l'aiuto del serg. Goffredo
                    Gorini (ex della 3ª Squadriglia per l'artiglieria) ed
                    Attilio Imolesi della 79ª Squadriglia vicino a San
                    Martino del Carso arrivando ad 8 vittorie e ricevendo la
                    croce dell'Ordine militare di Savoia.
                </p>
                <p>
                    Il 1º maggio successivo si trasferì alla 91ª Squadriglia,
                    soprannominata "La squadriglia degli assi"
                    perché costituita da grandi assi dell'aviazione scelti da
                    Baracca in persona,[3] quali Pier Ruggero
                    Piccio, Fulco Ruffo di Calabria, Gaetano Aliperta,
                    Bartolomeo Costantini, Guido Keller, Giovanni
                    Sabelli, Enrico Perreri e Ferruccio Ranza.[1] L'unità aveva
                    in dotazione il nuovo Nieuport 17 costruito
                    in Italia dalla Macchi. Sul suo aereo in onore alla sua Arma
                    di appartenenza Baracca dipinse il
                    cavallino nero rampante destinato a diventare una delle
                    insegne più care agli italiani (anni dopo la
                    madre di Baracca consegnò quel simbolo a Enzo Ferrari e gli
                    disse: "Ferrari, metta sulle sue macchine il
                    cavallino rampante del mio figliolo. Le porterà fortuna").
                    Il 1º maggio, durante una missione di
                    ricognizione su Monfalcone, pilotando l'Hansa-Brandenburg
                    C.I 229.08 della Flik 12, Frank Linke-Crawford
                    ebbe modo di scontrarsi con lo SPAD S.VII di Baracca: i due
                    duellarono a lungo, in un combattimento
                    molto duro che si sviluppò da 4 000 metri fino a bassa
                    quota. Baracca si convinse di aver abbattuto il
                    suo avversario, ma Linke-Crawford riuscì a portare a termine
                    la missione nonostante ben 68 fori di
                    proiettile rinvenuti sull'aereo[10]. Il 10 maggio Baracca
                    abbatté l'Hansa-Brandenburg D.I del Zugsführer
                    Rudolf Stöhr della FliK 41J vicino a Vertoiba conseguendo la
                    nona vittoria ufficiale. Il 13 maggio
                    Baracca ottenne un'altra vittoria in collaborazione sul Br.
                    C.1 dell'asso Julius Busa e dell’osservatore
                    Hermann Grössler della Fluggeschwader 1 (FlG I) sul Monte
                    Korada.[5] Sempre nello stesso mese di maggio
                    Baracca passerà sullo SPAD S.VII.
                </p>
                <p>
                    Il 20 maggio nell'ambito della decima offensiva dell'Isonzo
                    Baracca colpisce sul Monte Santo di Gorizia
                    un ricognitore Brandenburg della Flik 12 con pallottole
                    incendiarie che precipita a quota 363 di Plava a
                    pochi metri dalle trincee italiane. Il 3 giugno Baracca
                    abbatte l'Hansa-Brandenburg C.I del Zgsf. Johann
                    Rotter con l'Oblt. Max Bednarzik del Fluggeschwader 1 o FlG.
                    I fra Plava e Monte Cucco di Plava. Presso
                    la 91ª Squadriglia, di cui divenne il comandante, conseguì
                    ventisei vittorie. Il 6 settembre venne
                    abbattuto sul Monte Sabotino da Sabelli e Baracca il Br.C.1
                    della Flik 34 del Zgsf. Stefan Morth che
                    rimase ferito e dell'osservatore Oblt. Béla Gerey che morì.
                    Nel settembre 1917, con diciannove vittorie
                    al suo attivo, era l'asso italiano con il maggior numero di
                    abbattimenti. Il 6 di quel mese venne
                    promosso maggiore. Altri cinque successi seguirono in
                    ottobre, con due doppi abbattimenti in due singoli
                    giorni. La seconda di queste duplici vittorie venne
                    conseguita il 26 ottobre, ai danni di due Aviatik
                    tedeschi. Quando gli austro-ungarici, rinforzati da forze
                    germaniche, incluse tre squadriglie di caccia
                    (Jagdstaffeln, più semplicemente Jastas), lanciarono la loro
                    offensiva che portò alla disfatta di
                    Caporetto, la 91ª Squadriglia venne riequipaggiata con lo
                    SPAD S.XIII. Pilotando questo nuovo aereo,
                    Baracca portò il totale delle sue vittorie a trenta, ma
                    subito dopo venne messo a riposo. Il 6 novembre
                    abbatté a Fossalta di Portogruaro l'asso Rudolf
                    Szepessy-Sokoll.
                </p>
                <p>
                    Ritornò in azione nel maggio 1918, dopo che il 5 gli fu
                    commutata una medaglia d'argento in medaglia
                    d'oro.[11] Il 15 giugno, con l'abbattimento di altri due
                    aerei,[5] conseguì le sue ultime vittorie,
                    abbattendo per ultimo un caccia Albatros D.III con uno SPAD
                    S.XIII nei pressi di San Biagio di Callalta.
                </p>
                <p>
                    Era la sua vittoria ufficiale numero trentaquattro[3][12]
                    riportata in sessantatré combattimenti aerei,
                    sebbene ci sia chi alza questo numero a trentasei[13] e chi
                    lo abbassa a trentatré.[14] Il 19 giugno,
                    dopo aver compiuto una missione, il trentenne Baracca
                    rientrò al campo di Quinto di Treviso; lo SPAD
                    S.XIII con cui aveva compiuto i primi voli della giornata
                    aveva il rivestimento in tela delle ali e
                    della fusoliera danneggiato, perciò egli decollò con il suo
                    aereo di riserva, uno SPAD S.VII, per la
                    quarta missione del giorno.[15] Altri due aerei della 91ª
                    Squadriglia sarebbero decollati con lui, il
                    giovane Osnago e il più esperto Costantini. Al momento della
                    partenza tuttavia si scoprirà che
                    Costantini era già partito, lasciando a Baracca la sola
                    scorta dell'inesperto Osnago. Mentre i piloti
                    erano impegnati in un'azione di mitragliamento a volo
                    radente sopra Colle Val dell'Acqua, sul Montello,
                    l'asso italiano venne abbattuto. Baracca fu colpito da un
                    biplano austro-ungarico non visto, o visto
                    troppo tardi quando già l'asso era stato colpito dalla prima
                    delle due raffiche sparate
                    dall'osservatore. Il pilota Max Kauer e l'osservatore Arnold
                    Barwig hanno fornito una documentazione che
                    sarebbe stata sufficiente a far accreditare loro la vittoria
                    verso chiunque altro, ma continuamente
                    rifiutata dalle autorità italiane per motivi
                    propagandistici, in tempi in cui l'esito della guerra era
                    ancora incerto.
                </p>
                <p>
                    Verrà ritrovato qualche giorno dopo, il 23 giugno, dal
                    capitano Osnago, compagno dell'ultimo volo, che
                    su segnalazione dell'ufficiale Ambrogio Gobbi raggiunse le
                    pendici del Montello (località "Busa delle
                    Rane") con il tenente Ranza ed il giornalista Garinei del
                    Secolo di Milano. Qui, accanto ai resti del
                    velivolo, si trovava il corpo di Baracca: ustionato in più
                    punti, presentava una ferita nell'incavo
                    dell'occhio destro, alla radice del naso. Le ali e la
                    carlinga dello SPAD S.VII erano carbonizzati, il
                    motore e la mitragliatrice infissi nel suolo e il serbatoio
                    forato da due pallottole. Le esequie si
                    svolsero il 26 giugno a Quinto di Treviso, alla presenza di
                    autorità civili e militari, e l'elogio
                    funebre venne pronunciato da Gabriele D'Annunzio, ammiratore
                    del pilota di Lugo. La salma di Baracca
                    verrà poi inumata in una cappella sepolcrale nel cimitero di
                    Lugo. Il sarcofago, fuso col bronzo di
                    cannoni austriaci del Carso, è sormontato da un'aquila che
                    solleva la bandiera italiana con la croce di
                    Savoia[16].
                </p>
                <p>
                    Solo nel 1995 diviene di pubblico dominio la storia d'amore
                    di Francesco Baracca con Norina Cristofoli,
                    nata nel 1902 a Tolmezzo. I due si erano conosciuti a Udine
                    il 20 settembre 1917, pochi giorni prima
                    della disfatta di Caporetto. La giovanissima Norina si
                    rifugiò a Milano, dove ricevette numerose lettere
                    da Francesco Baracca, l'ultima delle quali datata 4 giugno
                    1918, pochi giorni prima del 19 giugno 1918,
                    giorno della morte dell'aviatore.[17] Norina Cristofoli
                    diventerà cantante lirica di un certo successo e
                    morirà nel 1978, senza avere altre relazioni sentimentali in
                    quanto si considerò per sempre legata al
                    ricordo di Baracca.[18]
                </p>
                <p>
                    Baracca fu membro della Massoneria di Rito scozzese antico
                    ed accettato di Piazza del Gesù, dove
                    raggiunse il 18º grado[19].
                </p>
            </section>
            <h2>Tesi sulla morte</h2>
            <section>
                <p>
                    È stata avanzata una tesi secondo la quale Baracca,
                    piuttosto che bruciare con il velivolo o essere
                    fatto prigioniero, avrebbe preferito suicidarsi (il corpo,
                    ustionato in più punti, presentava una
                    profonda ferita nell'orbita destra, alla radice del naso, e
                    si osservava la fondina della pistola vuota,
                    con l'arma scoppiata nella caduta), anche se, a causa della
                    mancata autopsia, resta il dubbio delle
                    ferite al petto riscontrate dai soldati. Inoltre, non è
                    affatto chiaro se la ferita all'orbita sia da
                    colpo di pistola oppure da pallette di shrapnel, a causa dei
                    bombardamenti d'artiglieria che
                    imperversarono nei tre giorni prima che ritrovassero il
                    corpo (alcune pallette hanno lasciato persino
                    traccia sul motore dello SPAD, attualmente ancora conservato
                    nel museo dell'Aeronautica)[20]; da tempo,
                    inoltre, esiste la rivendicazione dell'abbattimento da parte
                    di un pilota austro-ungarico.[21] L'ultima
                    tesi è supportata da fonti austriache e si basa sul rapporto
                    della missione, le testimonianze degli
                    osservatori a terra e una foto del luogo dello schianto
                    presa dal biposto nei minuti successivi alla
                    morte di Baracca.
                </p>
                <p>
                    Anche secondo uno storico anglosassone, Christopher Shores,
                    da ricerche nei registri austro-ungarici
                    risulterebbe che Baracca venne ucciso dal mitragliere di un
                    biposto austriaco che l'italiano stava
                    attaccando dall'alto, o comunque iniziando lo scontro da una
                    quota superiore[5]. Questo avrebbe causato
                    difficoltà nell'avvistamento del biposto austriaco da parte
                    degli italiani, dato che si confondeva col
                    suolo, e viceversa una migliore visibilità da parte degli
                    austriaci, con i caccia nemici stagliati
                    contro il cielo. Fonti austriache riportano come le truppe
                    di terra non fossero dotate di munizioni
                    incendiarie. La vampata che si sprigionò dal velivolo di
                    Baracca, decollato da soli 15 minuti col pieno
                    di carburante, fu talmente vivida e intensa da essere
                    avvistata dai suoi compagni nell'aerodromo di
                    Quinto di Treviso, distante svariati chilometri; essi
                    pensarono, sulle prime, che Baracca e Osnago
                    avessero intercettato e abbattuto un velivolo nemico.
                </p>
                <p>
                    In ogni caso, nei giorni del ritiro delle truppe
                    austro-ungariche da Bavaria e Nervesa per raggiungere
                    la riva sinistra del Piave, un giornalista di guerra al
                    seguito delle truppe italiane disse che fu
                    difficile localizzare l'aereo caduto, poiché era finito in
                    una fitta selva di alberi: di qui la certezza
                    che il nemico non lo avesse trovato; inoltre la stampa
                    austro-ungarica, in quei giorni di combattimento,
                    non se ne era occupata, tanto che qualcuno sperava di
                    trovare Baracca ancora in vita, magari ferito e
                    nascosto da qualche parte. Tuttavia la vittoria da parte dei
                    piloti austriaci fu riportata
                    immediatamente al rientro dalla loro missione. Il re
                    Vittorio Emanuele III aveva fatto inviare ai
                    genitori dell'asso un telegramma in cui auspicava una
                    risoluzione positiva, speranza che si infranse
                    solo in seguito, con il ritrovamento del cadavere e
                    dell'aereo caduto.
                </p>
                <p>
                    Dal lato austriaco, la scomparsa di Baracca non fu
                    trascurata, nonostante la violenta battaglia a terra
                    ponesse molti altri problemi da risolvere. Secondo gli
                    austriaci quel giorno, proprio legato alla
                    battaglia, alle 18.10 decollò un ricognitore C.I della Flik
                    28 pilotato da Max Kauer con Arnold Barwig
                    come osservatore-mitragliere. Dovevano volare sul fronte
                    della 17ª divisione per scattare delle
                    fotografie, compito pericoloso con il dominio aereo oramai
                    assicurato dall'aviazione italiana. Durante
                    il volo videro due caccia Spad in avvicinamento a circa un
                    chilometro e manovrarono prontamente per
                    combatterli. Prima l'osservatore sparò una raffica di 15-20
                    colpi ad uno di essi che stava andando in
                    picchiata, poi lo videro risalire sulla destra e gli
                    spararono ancora, incendiandolo. Scattarono anche
                    due foto dell'abbattimento e la vittoria fu omologata
                    subito, ben prima che si sapesse della sorte di
                    Baracca. Inoltre, a seguito delle notizie italiane che
                    Baracca era morto sì, ma per fuoco da terra, gli
                    austriaci tennero una lunga indagine in corso e con il
                    rapporto finale del 28 agosto, poterono
                    constatare come i mitraglieri a terra non avessero munizioni
                    incendiarie SP, né rivendicassero nessuna
                    vittoria quel giorno, cosa sorprendente se si considerava
                    molti altri episodi contesi. Piuttosto, tre
                    ufficiali a terra seguirono lo scontro aereo e confermarono
                    che lo Spad venne abbattuto dal ricognitore,
                    avendo modo di seguire anche con l'uso di un cannocchiale a
                    40 ingrandimenti l'andamento della
                    battaglia. In conclusione, non è chiaro se fosse stato
                    abbattuto da un aereo austriaco, mentre Osnago,
                    al rientro, negò che vi fossero altri velivoli, tesi subito
                    sposata dal comando italiano. Con la guerra
                    che stava volgendo faticosamente a vantaggio degli italiani,
                    le notizie che potessero provocare
                    sconforto non erano certo tollerate. Scrisse in merito
                    l'asso Mario Fucini anni dopo Era la stessa
                    fiducia in noi stessi che riceveva un colpo: se è possibile
                    abbattere Baracca, cosa potrò fare io per
                    non subire la stessa sorte?... Ed anche subentrò in noi una
                    specie di conforto nel quale non avevamo
                    sperato: Baracca non era stato abbattuto da caccia
                    avversari. Il suo prestigio di cacciatore non era
                    stato intaccato. Come Sigfrido soltanto un colpo a
                    tradimento aveva potuto finirlo. Nessun vanto il
                    nemico avrebbe potuto fare di questa fine. È questo più di
                    tutto importava[22] Un altro fatto che resta
                    davvero impossibile da discernere, a causa della mancata
                    autopsia, è se Baracca si sia davvero ucciso
                    per non bruciare vivo, oppure sia stato ucciso dalle
                    mitragliate dell'aereo austriaco.
                </p>
                <p>
                    La bara fu trasferita nella dimora abituale di Baracca,
                    Villa Borghesan, e il funerale privato si tenne
                    nella chiesa parrocchiale di San Giorgio, a Quinto di
                    Treviso. Una seconda cerimonia funebre, pubblica,
                    si tenne nel cimitero di Quinto, vicino all'aeroporto di San
                    Bernardino da cui l'asso era partito per
                    quella che sarebbe stata la sua ultima missione (e dove
                    oggi, presso il sito su cui sorgeva l'aeroporto,
                    si erge una stele composta da un'ala e da una targa
                    ricordo). Al passaggio della bara, resero omaggio al
                    caduto le autorità civili e militari, oltre alla gente del
                    paese. Il giorno dopo la salma venne
                    trasportata a Lugo, dove ebbero luogo i funerali ufficiali.
                </p>
            </section>
            <h2>L'insegna personale</h2>
            <section>
                <p>
                    L'insegna personale di Baracca, che l'asso faceva dipingere
                    sulla fiancata sinistra del proprio velivolo - sulla destra
                    trovava posto quella della 91ª Squadriglia (un grifone) -
                    era il famoso cavallino rampante, sulle cui origini e sul
                    cui stesso colore esiste un piccolo mistero. Diversi indizi
                    sembrano infatti indicare che il colore originario del
                    cavallino fosse il rosso, tratto per inversione dallo stemma
                    (che in un quarto reca appunto un cavallo d'argento in campo
                    rosso) del 2º Reggimento cavalleria "Piemonte Reale"[3] di
                    cui l'asso romagnolo faceva parte, e che il più famoso
                    colore nero sia stato invece adottato in segno di lutto solo
                    dopo la morte di Baracca dai suoi compagni di squadriglia
                    che rinunciarono alle proprie insegne personali.[23]
                    L'attaccamento al Reggimento di provenienza è peraltro
                    confermato dal fatto che Baracca conservò sull'uniforme i
                    baveri rossi e sul berretto la granata a fiamma dritta (cui
                    aggiunse una piccola elica) propri dei Cavalieri di Piemonte
                    Reale.
                </p>
                <p>
                    Secondo un'altra tesi, il cavallino rampante di Baracca
                    deriverebbe invece non dallo stemma del suddetto reggimento
                    bensì da quello della città tedesca di Stoccarda. Gli
                    aviatori di un tempo, infatti, venivano considerati "assi"
                    solo dopo l'abbattimento del quinto aereo, di cui assumevano
                    talvolta le insegne in onore del nemico sconfitto. Baracca,
                    noto per la sua lealtà e il suo rispetto per l'avversario,
                    avrebbe quindi fatto dipingere sulla carlinga del suo
                    velivolo il cavallino rampante (già nero, secondo questa
                    tesi) visto su quella del quinto aereo da lui abbattuto, un
                    Aviatik (o, secondo altri, un Albatros B.II) tedesco
                    probabilmente guidato da un aviatore di Stoccarda. Se così
                    fosse, allora i cavallini (o meglio le giumente:
                    Stutengarten - da cui Stuttgart, il nome tedesco di
                    Stoccarda cui l'arma parlante fa riferimento - in antico
                    altotedesco significava "recinto delle giumente") che
                    compaiono negli attuali stemmi della Ferrari e della Porsche
                    (quest'ultimo desunto direttamente dallo stemma della città
                    tedesca) avrebbero, benché leggermente diversi nella
                    grafica, la medesima origine.
                </p>
                <p>
                    In ogni caso, qualche anno dopo il termine della prima
                    guerra mondiale, nel 1923, la madre di Francesco Baracca
                    diede ad Enzo Ferrari l'autorizzazione a utilizzare
                    l'emblema usato da suo figlio,[3]. Il Cavallino, modificato
                    nella posizione della coda e nel colore dello sfondo, ora
                    giallo in onore della città di Modena, apparve per la prima
                    volta sulle due Alfa Romeo 8C 2300 "Mille Miglia Zagato
                    Spider" passo corto, schierate dalla Scuderia alla 24 Ore di
                    Spa del 9 luglio 1932: le due Alfa si classificarono al 1º e
                    2º posto con gli equipaggi Brivio/Siena e
                    Taruffi/D'Ippolito.
                </p>
                <p>
                    Enzo Ferrari utilizzò il Cavallino rampante anche nella
                    squadra che fondò subito dopo la seconda guerra mondiale:
                    ancora oggi è il simbolo dell'omonima casa automobilistica.
                    Meno conosciuto è il fatto che anche la Ducati utilizzò il
                    cavallino rampante (pressoché identico a quello della
                    Ferrari) sulle proprie moto dal 1956/57 al 1960/61. Il
                    marchio fu scelto dal celebre progettista della Ducati Fabio
                    Taglioni, che era nato a Lugo come Baracca.
                </p>
            </section>
            <h2>La replica del velivolo</h2>
            <section>
                <p>
                    La replica funzionante di uno dei due SPAD S.XIII pilotati
                    da Francesco Baracca, realizzata da Giancarlo
                    Zanardo, è stata presentata in un volo dimostrativo a
                    Nervesa della Battaglia, il 5 aprile 2008, in
                    occasione della serie di commemorazioni previste per il 90º
                    anniversario della Battaglia del solstizio.
                    Il biplano, costruito con le tecniche e i materiali
                    dell'epoca, è stato impreziosito con un frammento di
                    tela proveniente dalla fusoliera di uno degli aerei della
                    91ª Squadriglia, cui apparteneva Baracca.
                </p>
            </section>
        </main>
    </body>
</html>