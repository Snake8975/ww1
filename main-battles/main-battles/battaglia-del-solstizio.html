<!DOCTYPE html>
<html lang="it">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link href="../styles/styles.css" rel="stylesheet">
    <title>La Prima Guerra Mondiale - La battaglia del Solstizio</title>
</head>

<body>
    <header>
        <nav>
            <li><a href="../../index.html">Home</a></li>
            <li><a href="../../history/history-index.html">Storia</a></li>
            <li><a href="../../main-battles/main-battles-index.html">Le battaglie principali</a></li>
            <li><a href="../../nations/nations.html">Le nazioni coinvolte</a></li>
            <li><a href="../../timeline/timeline.html">Timeline degli eventi</a></li>
            <li><a href="../../ww1-famous-people/famous-people-index.html">Personaggi famosi</a></li>
            <li><a href="../../ww1-in-culture/ww1-in-culture.html">La prima guerra mondiale nella cultura</a></li>
        </nav>
        <h1>La battaglia del solstizio</h1>
    </header>
    <main>
        <section>
            <p>
                ​​​​​​Fu l'ultima grande offensiva sferrata dagli austriaci nel corso della prima guerra mondiale e si
                spense davanti alla valorosa resistenza dei soldati italiani. Il nome "battaglia del solstizio" fu
                ideato dal poeta Gabriele D'Annunzio, lo stesso che poco dopo, il 9 agosto 1918, con 11 aeroplani
                Ansaldo sorvolerà Vienna gettando dal cielo migliaia di manifestini, inneggianti alla vittoria italiana.
            </p>
            <p>
                Nel 1918 gli austriaci pianificarono una massiccia offensiva sul fronte italiano, da sferrare all'inizio
                dell'estate, in giugno. A causa delle loro gravi difficoltà di approvvigionamento, volevano infatti
                raggiungere la fertile pianura padana, sino al Po, e soprattutto, in un momento di grave difficoltà
                interna dell'Impero per il protrarsi della guerra, gli Austro-ungarici intendevano dare al conflitto una
                svolta decisiva, che permettesse un completo sfondamento d​el fronte italiano, come era già avvenuto con
                l'offensiva di Caporetto, e consentisse quindi di liberare forze da concent​rare in un secondo momento
                sul fronte franco-tedesco.
            </p>
            <p>
                L'offensiva fu preparata quindi con grande cura e larghezza di mezzi dagli austriaci che vi impegnarono
                ben 66 divisioni.
                <br>
                Gli italiani avevano intuito i piani del nemico, tanto che nella zona del Monte Grappa e dell' Altopiano
                dei Sette Comuni i colpi di cannone delle artiglierie italiane anticiparono l'attacco degli austriaci,
                lasciandoli disorientati.
            </p>
            <p>
                Le artiglierie del Regio Esercito, appena dopo la mezzanotte, per quasi cinque ore spararono decine di
                migliaia di proiettili di grosso calibro, tanto che gli alpini che salivano a piedi sul Monte Grappa
                videro l'intero fronte illuminato a giorno sino al mare Adriatico.
                <br>
                Ai primi contrattacchi italiani sul Monte Grappa, molti soldati austriaci abbandonarono i fucili e
                scapparono.
            </p>
            <p>
                La mattina del 15 giugno 1918, gli austriaci arrivando da Pieve di Soligo-Falzè di Piave, riuscirono a
                conquistare il Montello e il paese di Nervesa. La loro avanzata continuò successivamente sino a Bavaria
                (sulla direttiva per Arcade), ma furono fermati dalla possente controffensiva italiana, supportata
                dall'artiglieria francese, mentre le truppe francesi erano stazionate ad Arcade, pronte ad intervenire,
                in caso di bisogno.
            </p>
            <p>
                La Regia Aeronautica italiana mitragliava il nemico volando a bassa quota per rallentare l'avanzata.
            </p>
            <p>
                Abbattuto con il suo aereo moriva il maggiore Francesco Baracca, asso dell'aviazione italiana.
            </p>
            <p>
                Le passerelle gettate sul Piave dagli austriaci il 15 giugno 1918 vennero bombardate incessantemente
                dall'alto e ciò comportò un rallentamento nelle forniture di armi e viveri. Ciò costrinse gli austriaci
                sulla difensiva e dopo una settimana di combattimenti, in cui gli italiani cominciavano ad avere il
                sopravvento, i nemici decisero di ritirarsi oltre il Piave, da dove erano inizialmente partiti.
            </p>
            <p>
                Centinaia di soldati morirono affogati di notte, nel tentativo di riattraversare il fiume in piena.
            </p>
            <p>
                Nelle ore successive alla ritirata austriaca, il re Vittorio Emanuele III visitava Nervesa liberata e
                completamente distrutta dai colpi di artiglieria. Ingenti i danni alle antiche ville sul Montello e al
                patrimonio artistico della zona.
            </p>
            <p>
                Stessa cosa per Spresiano: completamente distrutta. Gli austro-ungarici nella loro avanzata arrivarono
                sino al cimitero di Spresiano, ma l'artiglieria italiana che sparava da Visnadello e i contrattacchi
                della fanteria italiana riuscirono a bloccarli.
            </p>
            <p>
                La mattina dell'attacco, sin dalle ore 4.00, dal suo posto di osservazione posto in cima ad un campanile
                di Oderzo, il comandante delle truppe austriache, il feldmaresciallo Boroevic, osservava l'effetto dei
                proiettili oltre Piave.
            </p>
            <p>
                Le prime granate lacrimogene ed asfissianti ottenevano pochi risultati, grazie alle maschere a gas
                "inglesi" usate dagli italiani.
            </p>
            <p>
                Durante la Battaglia del Solstizio gli Austriaci spararono 200mila granate lacrimogene ed asfissianti.
                Sul fronte del Piave, quasi 6.000 cannoni austriaci sparavano sino a S.Biagio di Callalta e Lancenigo.
                Diversi proiettili da 750 kg di peso, sparati da un cannone su rotaia, nascosto a Gorgo al Monticano,
                arrivarono fino a 30 km di distanza, colpendo Treviso.
            </p>
            <p>
                Dall'altra parte del fronte, i contadini portavano secchi d'acqua agli artiglieri italiani per
                raffreddare le bocche da fuoco dei cannoni, che martellavano incessantemente le avanguardie del nemico e
                le passerelle poste sul fiume, per traghettare materiali e truppe. Il bombardamento delle passerelle fu
                determinante, in quanto agli austriaci vennero a mancare i rifornimenti, tanto da rendere difficile la
                loro permanenza oltre Piave.
            </p>
            <p>
                Nel frattempo gli italiani, alla foce del fiume, avevano allagato il territorio di Caposile, per
                impedire agli austriaci ogni tentativo di avanzata. Dal fiume Sile i cannoni di grosso calibro della
                Marina Italiana, caricati su chiatte, che si spostavano in continuazione per non essere individuati,
                tenevano occupato il nemico da San Donà di Piave a Cavazuccherina. Il punto di massima avanzata degli
                austriaci, convinti di arrivare presto a Treviso, fu a Fagarè, sulla provinciale Oderzo-Treviso.
            </p>
            <p>
                Gli Arditi, forti della fama che li accompagnava, ricacciarono gli austriaci sulla riva del Piave da cui
                erano venuti. Non facevano prigionieri e andavano all'attacco con il pugnale tra i denti, al punto che
                la loro presenza terrorizzava il nemico.
            </p>
            <p>
                La testa di ponte di Fagarè sulla direttiva Ponte di Piave-Treviso fu l'ultimo lembo sulla destra del
                Piave a cadere in mano italiana. La tentata offensiva austriaca si tramutò quindi in una pesantissima
                disfatta: tra morti, feriti e prigionieri gli austro-ungarici persero quasi 150.000 uomini.
            </p>
            <p>
                La battaglia fu tuttavia violentissima e anche le perdite italiane ammontarono a circa 90.000 uomini.
            </p>
            <p>
                In tale situazione la battaglia del Solstizio era l'ultima possibilità per gli austriaci di volgere a
                proprio favore le sorti della guerra, ma il suo fallimento, con un bilancio così pesante e nelle
                disastrose condizioni socio-economiche in cui versava l'Impero, significò in pratica l'inizio della
                fine.
            </p>
            <p>
                Dalla battaglia del Solstizio, infatti, trascorsero solo quattro mesi prima della vittoria finale
                dell'Italia a Vittorio Veneto.
            </p>
        </section>
    </main>
    <footer>
        <a href="https://www.esercito.difesa.it/storia/pagine/la-battaglia-del-solstizio.aspx">Fonte originale</a>
    </footer>
</body>

</html>